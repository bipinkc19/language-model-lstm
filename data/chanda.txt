हाँगा माथि बसेर फेद रूखकाे काट्नेहरू हाे सुन
कालाे हाे अथवा सफेद कुन हाे चिन्नै नचिन्ने सुन।
हाम्राे न्याय सुटुक्क बेखबर भाे खाेजे सबै ती कुना
लुट्छाै मात्र कि देश याे दिनदिनै या छन् कुनै याेजना?

विशाल छाती हिम शैल हाँस्ने
मुनाल डाँफे वनभित्र नाँच्ने।
यहीँ छ रारा परिकल्पनाकाे
छ राष्ट्र मेराे मनमा बसेकाे।।१।।

गरा गरामा जब देख्छु माेती
हटेर चिन्ता अनि बल्छ ज्याेति।
सुगन्ध हाम्राे पर हाेस् पुगेकाे
छ राष्ट्र मेराे मनमा बसेकाे।।२।।

लाखौं लुटेरा अब लुट्न आए
ब्वाँसा हजारौं अझ सग्बगाए
बिच्छ्याउँदैछन् कि बुनेर जाल
यो देशको भो विकराल हाल ।।

सत्ता र भत्तातिर मात्र ध्यान
राख्नेहरूकै छ यहाँ बिहान
लुट्छन् सबै भ्रष्ट गनेर छाल
यो देशको भो विकराल हाल ।।

शुख शान्ति र सम्मृद्धि, ईस्बी उन्नाइसै भरि ।
वृद्धि होउस हजुर्को, धनादि भकारी भरी ।
लगानी-संचयै कोष, राष्ट्र सेवकको धन ।
पसिना असिना जस्तै, न विलाओस है भन।

नयाँ जाेशका साथ काेही त आओस्।
तराई हुँदै देशका शैल छामाेस्।।
सबै भीर पाखाहरू हाँस्न पाऊन्।
सधै हर्षले राष्ट्रकाे गीत गाऊन्।।१।।

कुनै भित्र कुण्ठा भएमा हटाऔ।
म हाेइन् सबै हाै दिलैमा फुलाऔ।।
कतै कष्ट देखे फुलाेस् प्यार वृक्षा ।
बनाेस् एकताकाे सबैमा सदिच्छा।।२।।

सधै गर्नु अल्छी कहीँ हुन्न हुन्न।
गरे आँँट बाधा सबै हुन्छ छिन्न।।
जुटाैं देशव्यापी बनाेस् देश हाम्राे।
बने देश हाम्राे सबै हुन्छ राम्राे।।३।

स्वदेशी पनाकाे यहाँ छैन माटाे।
न पाइन्छ बास्ना स्वदेशी धराकाे।।
न फुल्छन् वनैमा सुनाैला गुराँस ।
कहाँ हुन्छ नेपाल जस्ताे बिदेश।।१।।

न डाडा न पाखा सबै देख्छु सादा।
न अाफ्नाे पना छन् सुसाएँ इरादा।।
न पानी न वर्षा सबैछन् निराश।
कहाँ हुन्छ नेपाल जस्ताे बिदेश।।२।।

न डाँफे रमेकाे न क्वैली रमेकाे।
जता हेर्छु देखे निराशा बढेकाे।
न पाइन्छ झर्ना न देखे हिमाल।
कहाँ हुन्छ नेपाल जस्ताे बिदेश।।३।।

छ ताताे असाध्यै सबै छन् गलेका।
न देखे कुनै खाद्य अन्नै फलेका।।
बढेका बढैछन् कयौंमा हताशा।
कहाँ हुन्छ नेपाल जस्ताे बिदेश।।४।।

भ्रस्टाचार नहोस् कतै मुलुकमा सेता बनुन् ती धन।
आफ्नै पाैरखले उठाेस् मुलुक याे यस्मै सदा हाेस् मन।।
हाम्राे गाैरव हाेस्,बनाेस् मुलुक याे संकल्प बाेकाै बरू।
हाम्राे देश बनाेस्,फुलाेस् सहजले चाहिन्न केही अरू।।

भाेकाे पेट नहाेस् मनुष्यहरू काे खाली नराखाै गरा।
आफै सक्षम बन्नु पर्छ अब लाै के ताक्नु काेही सदा।।
माटाे मै छ अनन्य शक्ति खजना लागाै न यस्मै बरू।
हाम्राे देश बनाेस्,फुलाेस् सहजले चाहिन्न केही अरू।।

माटो जीवन हो यहीँ महल छन् लाखौं यहीँ बस्दछन्।
माटो स्वर्ग समान दिव्य छ जहाँ मान्छे सधैं हाँस्दछन्।
माटोमै छ अनन्य शक्ति खजना सारा भए निर्भर।
माटोमै छ अमूल्य रत्न गहना फुल्छन् यहीँ जीवन।

अनवरत नदी झै बग्छ याे जिन्दगानी।
दुखसुख अनि यात्रा हाे सधै जिन्दगानी।।
छ लतपत मसीले केरकार् जिन्दगानी।
कुन दिन पलमा निभ्नेछ याे जिन्दगानी।।१।।

कलकल जलकाे खाेला भयाे जिन्दगानी।
तप तप चुहिने थाेपा भयाे जिन्दगानी।।
चर चर गरि चर्केकाेछ याे जिन्दगानी।
कुन दिन पलमा निभ्नेछ याे जिन्दगानी।।२।।

रनवन भरि फूल्ने फूल हाे जिन्दगानी।
गहभरि भरिएका अाँसु हाे जिन्दगानी।।
धिप धिप गरि बल्ने दीप हाे जिन्दगानी।
कुन दिन पलमा निभ्नेछ याे जिन्दगानी।।३।।

नेपाल आमा दुखमा सदा छिन्।
सन्तानकाे खातिर पीरमा छिन्।।
भुल्दै गएकी दिनरात रून्छिन्।
निराेगी आमा अब राेगमा छिन्।।१।।

तम बिदाइ गरेर उषा तिमी
विहग गान गराउन उद्यमी ।
समय ध्यान र ज्ञान सुशिद्धिको
प्रकृतिका कृतिका क्षण वुझ्छ को ?।।१।।

वसन श्वेत विचित्र मुकूटमा
धरणिवक्ष विशाल कुचाग्र मा।
सुनहरा रविचक्षु विछ्याइदो
चपलता पलता मन आउँदो।।२।।

पार्वती शिव प्राचीन, नेपालको हिमालमा ।
घाम ताप्दै दुवै बन्मा, गोसाईँ कुण्ड छेउमा ।
योगको नै भयो चर्चा, पार्वती पनि उत्सुक ।
जति जीव रहेका छन् , योगमा सवै उत्सुक।

एकान्त पतिको साथ , तनमन समर्पण ।
योगको सुन्न थालिन्, रहस्यमय वर्णन ।
निदाइन् काखमा देवी , सुन्नत सकिनन् सवै ।
कुण्डको जलमा बस्ने , सुनेछ मत्स्यले सवै।

भूमिमा बढ्यो शीत हर्दम
आज देखियो सुस्त मौसम
सूर्यको दशा हुन्छ सुस्थिर
लौ फिरेछ यो मास मंसिर ।।

छ यो रुप्से पाल्पा गगन तल राम्रो भवन नै।
छ जग्गा पाँचै रोपनि समतलै ठाउँ वरपरै ।
हजुर्बाको-बा हो-छ त मरमरा बाट यसमा।
बसोबासै सर्दै अब म पनि पासै गरि दिएँ ।

स्वर्गकाे सकल झै घर हाम्रो।
शैलले भरिभराउ छ राम्रो।।
छन् कयाै हिम नदी अनि ताल।
जन्मभूमि सबकाे अब जाग।।१।।

फेर चित्त रिस राग नबाेकि ।
हेर देश सुख भाेग नहेरि।।
द्वेषका कण भए सब फालाै।
जन्मभूमि सबकाे अब जागाै।।२।।

रेतका बगरमा किन जाने?।
देशमै सँगसँगै बसि रम्ने।।
कर्मले प्रगतिका पथ राेजाै।
जन्मभूमि सबकाे अब जागाै।।३।।

व्यर्थ जीवन बन्याे रणभुल्ल।
दुःख संकट सधै अलमल्ल।।
शान्तिकाे मधुर दीप जलाअाै।
जन्मभूमि सबकाे अब जागाै।।४।।

वीरकाे रगतले सजिएकाे।
देशभक्त मनले छ फुलेकाे।।
छन् कयाै अगुण ती सब त्यागाै।
जन्मभूमि सबकाे अब जागाै।।५।।

लाग्छ राेग मधुमेह नजान्दा।
खानपान नबुझी सब खादा।।
नित्य जाे शुभ बिहान उठेर।
गर्छ याेग तब घट्छ खुलेर।।१।।

धेर इन्सुलिन भाे मधुमेह।
थाेर इन्सुलिन भाे मधुमेह।।
पेट डम्म झन भाे मधुमेह।
विश्व नै अब भयाे मधुमेह।।२।।

खानु हुन्न गुलियो सुन मित्र।
जिन्दगी छ रसिलाे बुझ भित्र।।
साग पात हरियाे तरकारी।
खानु पर्छ दिनहूँ सुन साथी ।।३।।

गल्छ देह अनि हुन्छ थकान।
नेत्र हुन्छ धमिलाे अब जान।।
गर्छ धेर मद पान यहाँ जाे।
भाेग्छ दुःख पिर राेग यहाँ त्याे।।४।।

प्राण घातक भयाे मधुमेह।
सुक्छ देह पल मै गरि छेद।।
राेग हाे रगतकाे मधुमेह।
छाेड त्याग न निका सब पेय।।५।।

देशभित्र अति व्याप्त छ रोग
रोगले अझ बढाउँछ शोक
शोकमा मनुज यो अझ रुन्छ
रोगमुक्त कहिले अनि हुन्छ ।।

स्वादिलो र गुलियो अब धेर
खानुहुन्न ननिको छ भनेर
चेतना अफ फिरुन् सबलाई
स्वास्थ्यमाथि अनि हुन्छ भलाइ ।।

योग ध्यान अनि खान मिलेमा
स्वास्थ्य बन्छ, गतिलो नमिलेमा
स्वास्थ्य गिर्दछ यता तिर सोचौं
त्राहि त्राहि मधुमेह नरोजौं ।।

दशैँ अायोभन्थे घर डहर बाटो सव तिरै।
सफाई गर्नै पर्छ भनिकन गाऊँ घर तिरै।
सवै जुट्ने गर्थे सकल नर नारी अघि सरी।
कुटो कोदालो साथ सव जन अल्छी त नगरी ।

कमेरोले भित्तो तलतिर त सेतो गरिकनै।
खनी रातो माँटो सवघर लिपी सुन्दर छ नै ।
सवैको पेटी आँगन डिल डिलै फूल तुलसी ।
सुनिन्छन् भुन् भुन् नै भमर पनि नाँच्दै छ पुतली।

पहेँलै बेलौती पनि छ लटरम्मै रुख भरी ।
झँटारोले हानी वरपर झरेका फल टिपी।
सवै केटा केटी खुशि खुशि रमाई तिनिहरू ।
चबाँएरै खाँदै कति कति नि मीठा दिनहरू ।

प्रेम भनेको जीवन चक्र।
चल्छ सदा हाँस्दै रथ चक्र।।
हार नमानी दुःख र कष्ट।
घाम र पानी छ्ल्छ र बढ्छ।।१।।

आँसु र हाँसाेकाे पल याे हाे।
जीवन बाँच्ने एक कला हाे ।।
याे कविले लेख्ने कविता हाे।
याे मनले गर्ने रमिता हाे।।२।।

प्रेम बिनाको जीवन खस्रो।
हुन्छ सदा सुख्खा अनि फुस्रो।।
भाब बिनाको प्रेम छ फिक्का।
हुन्छ सदा खाेटाे रूप सिक्का।।३।।

मस्त भए काेही बुझि प्रेम।
ब्यस्त भए काेही गरि प्रेम।।
भोक र तिर्खा यी सब त्यागे।
प्रेम भनी आफ्नो मन मारे।।४।।

जीवनकाे याे हाे नव मार्ग।
खाेज्छ सधै प्याराे रस भाव।।
हाेस् सबमा न्यानाे अनुभूति ।
प्रेमिल भाका होस् सब सृष्टि।।५।।

बल्दैछन् झलमल्ल दीप घरमा मैले पुकारे तिमी।
आऊ भाइ छिटाे तिहार छ यहाँ हेर्दैछु बाटाे बसी।।
आँखा यी रसिला भएर म बसे साह्रै अँध्यारो भयाे।
मेरो यो मन भो अचेत अब ता याे देह थाक्दै गयाे।।१।।

आफ्नै माटाे मलजल गरी स्वेद धारा बगाऊँ।
हाँसी हाँसी हरदिन बसी देश याे गुन्गुनाऊँ।।
फर्की आऊ र इलम गराै साेच गर्दै म आऊ।
मेराे इच्छा हरदिन हुन्छ खै कसाेरी म आऊ।।१।।

भाेका नाङ्गा गरिब निमुखा काम गर्दै यतै छन्
साहूका छन् ऋण तन भरी ब्याज बाेकी यतै छन्।।
छैनन् बाटा ऋण धन दिने देशमा छैन शान्ति।
फर्की आऊ त घर कसरी चल्छ भन्ने छ फिक्री।।२।।


हाम्रो राम्रो मुलुक जगमा भित्र खोक्रो बनाए।
देखा देखी नजर अघि नै स्वाद मानेर खाए।।
साह्राे गाह्राे जति दुख भए ता युवा ब्यस्त ऐले।
हज्जारौं छन् घर पर युवा आइ के काम ऐले।।३।।

अघि बढ् बन राप र ताप युवा।
जुट एक भई फुक शंख युवा।
गर साहस भित्र सधै नि युवा।
कहिल्यै पनि हार नमान युवा।।१।।

फकाई अरुका सन्तान्, लौरो हात थमाउन।
किताब कलमै फाली, लग्यौ बाटो हिनाउन।
बर्षायौ नि इँटा ढुंगा, थकित बटुवा किन ,
अघि कठै ! रगत्ताम्य, गर्यौ त्यस्तो तिमी किन ?

लगाउदै जीवन सत्य कर्ममा
पिएर ज्ञानामृत शुद्ध चित्तमा
नराख है दुर्मन जान्छ देह यो
लुकाउदै दीप तृतीय नेत्रको।

पिता र माता गुरु पुन्ज ज्ञानका
अपार आनन्द समाधि ध्यानका
भरिन्छ आँखा मनभित्र मानमा
वनेछ यो जीवन स्वार्थ नाममा

हिरा र मोती अनि द्रब्य सारा।
बेकार ती छन् किन लाग्छ प्यारा।।
अासक्त मान्छे किन हुन्छ ज्यादा।
के साथ लान्छन् जब देह मर्दा।।१।।

दया र माया सब लुप्त पारे।
छोडेर सारा मनदेखि भागे।
सुकर्म छाेड्दा मन डुल्छअन्त।
रूखाे छ बाेली मन झन् अशान्त।।२।।

पैसा र पैसा सपना त्यही छ।
न भाेक तिर्खा बिपना त्यही छ।।
कर्तव्य के हाे सब बिर्सि दिन्छन्।
र धर्म के हाे नबुझेर बस्छन्।।३।।

छ देश प्याराे मनमा सजाऊँ।
म देश भन्दै यसमा रमाऊँ।।
लेखेर नाैला कबिता म बस्दा ।।
नेपाल हाँसोस् र फुलाेस् म लेख्दा।१।।

आशीर्वाद भवानीको, हजुर्लाई छ अर्पण ।
सदा प्रगतिे होस् भन्दै, कामना शुभ अर्पण ।
विजया यो बडा दशैँ, 'शुख शान्ति सम्रिद्धिको ।
मंगलमय हार्दिक, 'शुभकामना सवैको ।

लुकेछ साेना,कुन प्वाल भित्र।
जवाफ पाऊ! सरकार अाज।।
भुकेर मान्छे,न त हुन्छ महान।
छलेर सारा,कति जान्य खान।।१।।

लुकाछ साेना,कुन प्वाल भित्र।
चिन्ता र फिक्री,कति छैन अाज।।
ठग्दै छ सारा,दुनियाँ र धर्ती ।
मान्दैन पीरै,अब सुन्छ र अर्ती ?।।२।।

कुर्सी र सत्ता,अति धेर मोह।
सोझा र सादा,कति छन् बिजोग।।
कहाँ छ साेना,तर नाम गाेरे।
याे भागबण्डा,कति चल्छ काले।।३।।

छ चाल तिन्काे,लुटि मात्र खान।
बिचार बुद्धी,पतनै छ ज्ञान ।।
साेच्दैन राम्रो,जनको भलाई।
लेख्दैछु मार्का,कबिता बनाई।।४।।

दशैकाे सुनाैलाे र न्यानाे घडीमा।
थियाे आउने कत्ति इच्छा घरैमा।।
नमिल्ने बिदा भाे र आमा दशैमा।
म लेख्दैछु चिट्ठी ल आमा दशैमा।।१।।

छु आमा म टाढा बिरानाे धरामा।
थियाे एक आशा भराेसा तिमीमा।
तिमी नै थियाै दुःखमा प्यार गर्ने।
भएकाे छु टाढा र माया नगर्ने।।२।।


बसेकाे छु साेच्दै पुराना दशै ती।
झझल्को बनी आउदैछन् झनै ती।।
पिराेल्दैछ आत्मा र दुःखी भएछु।
कता हाे कता हाे गए झै भएछु ।।३।।

न टीका न आशिष् यहाँ काे छ मेराे।
भएकाे छु एक्लाे सदा झै बिरानाे।।
भएका सबै बन्धु इष्टै र मित्र।
त्यतै छन् सबै एक साथै सचित्र।।४।।

दशै त आयाे, खुसिले मनाऔ।
हाैसेर हाेइन्, सहजै मनाऔ।।
मिलेर सारा, जन एक साथ।
हाँसेर रम्दै, अनि प्यार साथ।।१।।

भयो जाडो ऐले लुगु लुगु कपायो मकनता।
सिटा मो लै खाएँ घुटु घुटु नि लेँ पेट भर ता।
भयो एकै घन्टा अलिअलि झ र्यो ताप शिरमा ।
छु ऐन्टी बायौ टीक निश दिन खाँदै मत यता।

अामाकाे ममता अपार छ यहाँ काे सक्छ है बिर्सन।
अामा हुन् धरणी बराबर छ काे प्याराे छ उन्काे मन।
अामाकाे गुणगान गर्छु मनले सम्झन्छु माया पनि।
अामा नै नभए छ जीवन कहाँ पाइन्न पाइन्न नि।।१।।

गर्छिन् प्यार बराबरी हृदयले सन्तानका खातिर।
भूल्ने छैन कसै गरी जगतले तिम्रा कथा आखिर।।
आमा जन्म दियौ बडाे रहरले भोगेर पीडाहरू।
तिम्रो त्याग सदैव उच्च छ यहाँ चाहिन्न केही अरू।।२।।

छ देश प्याराे, मनमा बसेकाे।
लुटेर खाँदा, मन याे दुखेकाे।।
ती दुष्ट अाए, भिरि छद्म भेष।
बेचेर खाए, मनबाट देश।।१।।

सत्ता र भत्ता, मनमा छ ध्यान।
गर्दैन सेवा, गफमा छ सान ।।
बिकास के भाे, सब शून्य स्वाहा।
ठगेर मात्रै, कति खान्छ अाहा।।२।।

अाफन्त नाता, सब अासपासे।
च्यापेर काखी, गति मात्र फाले।।
भाेका र नाङ्गा, गरिबी छ ज्यादा।
हेर्दैन कैल्यै, कुदि हिड्छ टाढा।।३।।

अहो! तातो हावा, सिरसिर चलेको अरबमा।
भए दुःखी सारा, मनहरु कठै यो अरबमा।।
जलेछन् ती सारा, मन र तन बल्दै सगरमा।
र राेई चिच्याई, हरपल सधै याे अरबमा।।१।।

अहाे! साहूका ती, गरम र कडा शब्द मनमा।
बनी भाला काँडा , हरपल यहाँ घाेच्छ मनमा।।
भिजेका यी नानी, नयनहरूका सागर बनी ।
र झर्छन् धर्तीमा, तपतप कठै यी जल बनी ।।२।।

थिए साना साना, टुकटुक हिडेका घर भरी।
रमेका ती प्यारा, सकल दिलले त्याे वरिपरी।।
हुँदा टाढा बाबा, हरपल अहाे त्याे छटपटी।
त्यहाँ मेराे काया, सकल नहुँदा रून्छन कति ।।३।।

थिए सारा प्यारा, मन र मुटुमा ती जन सबै।
बसेका ती हाँसी, मुसुमुसु परी झै खुसि सधै।।
तिनैका ती न्याना, शुभ बचन छन् भित्र दिलमा।
र लाखौं कष्टैमा, पनि हरघडी रम्छु मनमा।।४।।

यहाँकाे याे गर्मी, चिटचिट बगेकाे छ पसिना।
चटारो कामैकाे, डर छ कसरी पुग्छ सपना।।
घडीकाे काँटा झँ, टिकटिक सधै चल्छ दिन यी।
सहारा अाफ्नाे काे,छ बिरहि भयाे याे मन अति।।५।।

बिरानाे याे माटाे, रगत पसिनाले सब भिज्याे ।
कयाै अस्ताएछन् , सपुतहरू सारा खुसि बित्याे।।
सुनाैला ती अाशा,लतपत भएछन् अरबमा।
र यस्तै हाम्रा छन्, सुख दुख कथा याे अरबमा।।६।।

दिन बितेर सँन्ध्या ज,त्यस पछि निशा कति ।
दिन रात बिते कैंयौँ, सूर्य चन्द्र डुबे कति ।
वर्षा हिंउँद आएर, बितेका छन् तिनी पनि ।
नक्षत्र ग्रह तारा ती, देखिन्छन् पतनै पनि।

किम्मु काफल ऐसेलु, पाकी खल्लुक रूखमा ,
बयार बगर रातै, भरी हुनन् नि बोटमा ।
बेलौती गुलिया त्यता, कटहर यता उता,
हल्ली हल्ली झुलेका ती , ढीँकका रूखमा उता ।

झ्याक्रोमा झुण्डिएका ती, काँक्रा पाकेर बेसरी।
पाकेर कागती झर्छन् , पहेँलै बोट तेसरी।
डाँडा काँडा सवै लाई, हरिया फरिया तिनी ।
शिरमा लालुपातेले, सिउँदो रँगिए छनि ।

कतार पुगियो राती, रातैमा लिइयो भिषा ।
बजार पुगियो राती ,सुतियो खाइयो त्यता ।
सन सत्र अगस्तैको, हो अठाइस तारिख ।
बिहानै उठियो जान, खानपिन भरी पेट ।

जहाज चढ्न जाँदा, क्यान्सिल भो प भन्दछ।
समुन्द्री उर्लँदो भल , ह्यूष्टन सम्म पुग्दछ ।
बाढीले घर गाडी र ,अन्न जल बगे सवै।
हजारौं नर नारी को, घरवार गुमे सवै।

ह्यूष्टन रनवे सम्म ,डुब्यो तलाउ नै बनी ।
पानी जहाज चल्छन् रे, रनवे तालमा पनि ।
ह्यूष्टन नखुलेसम्म, होटेल बस्न मागियो ।
घण्टा चौबीस ज्यादा त, भिषा नि चाहिने भयो ?

ती लाखौँ लाख आशीष सुहृद सवबाट छ ।
आभार उसले सादर व्यक्त गर्दछ ।
शिरोधार्य ललाटैमा, सवको शुभकामना ।
सवै खुसी शुखी होऊँ, गर्दछ शान्ति कामना ।

मित्र विद्वान कानून्का, विदुषी न्याय मन्दिर ।
फूक शंख र घण्टा नै , सुनियोस् जगतै भर।
हिंसक जन्तु जस्ता ती, समर्थक उन्का पनि।
लगलग गरी काँपुन् , तिम्रो त्यो गर्जनै सुनी।

जननी योगमायाकी उच्च देवगिरी शिर।
चन्द्र माथागडी पुष्प बधाई धेर नीलम !
विश्राम लेखनीलाई कसै नदिनु है तिमी।
औँला नचाउ की-बोर्डखन्याउ भाव पोखरी।

राम्रो भएर आकृति ,
मूर्खले गर्छ केर नै ?
हुन्छ त्याज्य अज्ञानी ,
त्यो फूल बास रहित झैँ ?

अष्टावक्र कुरूप भै,
ज्ञान विज्ञान पूर्ण नै ।
जनक पूजित ज्ञानी,
रूपले गर्छ के र नै ?

नयाँ आयो कानून भन यसमा केकुन कुरा।
बिहेको के यस्मा थपिकन गएको छ त कुरा ।
विवाहा गर्नै हुन्न नपुगि दुवै बीस बरषै।
नमानी गर्नेको बदर नहुने वा बदर नै ?

विवाहा दर्ता नै हुन नसकने हुन्छ बुझ है।
कुनैले चाहेमा बदर हुन सक्ने पनि छ है ।
यसै बीच्मा जन्म्यो शिशु जतन गर्नै भनित है।
हुदैनन् आमाको सहमति बिना नै बदर नै ।

पीडित पनि न्याय त ,अवश्य पर्छ पाउन,
मौलिक हकमा राखी, गर्यौ धर्म असीमित।
दिँदैछन् आशिरै वाद,पीडित श्वर्गबाट नि,
शंकर ज्ञान ठूलो, न्याय दायक यो छनि।

म वागमा फूल नयाँ फुलाउँछु
सङ्गीतमा राग नयाँ खुलाउँछु
मस्तिष्कमा काव्य कला तरङ्ग छ
तथापि मेरो मन यो भरङ्ग छ ।।

म भित्र यस्तो अटमट्ट स्नेह छ
त्यो स्नेह थाम्ने अझसम्म देह छ
नाचौं कि नाचौं सरीको उमङ्ग छ
तथापि मेरो मन यो भरङ्ग छ ।।

आदि शिक्षक श्री देव शिवजी प्रभुको पनि ।
वारिस गुरु गर्दैछु , निहुरी वन्दना अनि !
थिइन् अर्धांगिनी एक , शिव शिष्या त पार्वती!
गुरुका अनेक शिष्य, शिष्याहरू कती कती !

गोसाइँ कुण्ड हाम्रै हो ,पार्वती शिव शिक्षक ।
थलो एकान्त सान्दार , माछो नै शिष्य रक्षक।
माछोको नाममा मत्स्य, आसन बन्न नै गयो,
त्यही आसन ऐले त, महत्व पूर्ण नै भयो !

कतै ठूलै वर्षा धनजन बगाई तल लग्यो,
कतै पैरो आई जन धन बगाई तल लग्यो ।
कतै राम्रो माटो सव बगर मा नै दरिन गयो,
कतै घर्बारी नै जलथल भएरै तल पुग्यो।

वाणीको गहिराइबाट उहिल्यै मोती टिपेका थियौ
आफ्नो सिर्जनभित्र शब्दपथको माला खिपेका थियौ
हे रामायणका प्रबर्तक सधैं तिम्रै यहाँ सार छ
भाषा सेवक पूज्य आदिकविमा मेरो नमस्कार छ ।।

म हेर्दै छु ऐले भकुण्डो घुमेको,
छ बाईस खुट्टा उसैमा ढुकेको।
भकुण्डो डराई यताबाट भाग्यो,
उता नै पुगेको डराई उ फर्क्यो।

भकुण्डो भकुन्ड्या उदै ती अगाडी,
दगुर्दै हिनेका उसैका पछाडी ।
दुई पोल बीचै पसी बस्छु भन्दै ,
गुडेको हवामा समातिन्छ ठ्याक्कै।

दुई पोलको बीच नाची रहन्छन्,
छ आत्मा यसैनै चलीनै रहन्छन्।
अपानै र प्राणै नचाई रहन्छन् ,
भकुण्डो र प्राणै समानै रहेछन् ।

हुन्छ वर्षात वर्षामा विधान विंधिको छ यो।
हो सकिदैन रोक्नै यो पक्कै कुरा त सत्य हो।
सकिन्छ गर्न व्यवस्था छाताकोपनि सत्य छ,
पैरोको मुनि वर्षामा फेरी पनि त खस्दछ।

नराम्रो नठानौँ असत्यै नबोलौं,
सवै धर्म भन्छन् नि झूठो नबोलौँ।
नमीठो नखाने केही छैन भन्छौँ,
छ आँसू र माँसू नभै हुन्न खान्छौ ।

छ आँसू र मासू विषालू नछोऊँ,
हुनेछौँ बिरामी त पक्कै बुझेऊँ।
नमानी भनेको गरेको सँच्याऊँ,
बिचारै हटाई अहारा न खाऊँ ।

गलामा माला रै छ मुसुमुसु मुस्कान मुखमा,
लुगा राता राम्रा भन त कति राम्री छु नि मता ।
छ चोलो बुट्टे नै भनत गुनियोँ कस्तो छ नि यो?
पिता बाबा ले नै कति कति कहाँ बाट किनियो ?

ज्ञान-विज्ञान हुन् जोडी , अभिन्न योग हुन् यिनी ,
एकअर्का विना यी त, अन्ध अपांग हुन् यिनी।
सुने जाने पढेका ती, पुराण आप्त ज्ञान हुन्,
यी र यस्ता सवै राय , उनै भण्डार ज्ञान हुन् ।

गुरु वचन ज्ञानैका , पुस्तक ज्ञान वर्धक,
अनुभव विना हुन्छन् , सवै ज्ञान निरर्थक ।
हुन्न कुशलता पूर्ण, ज्ञान विना कुनै पनि,
प्रयोगवाट जानेको, कुशल काम हुन्छ नी ।

गला भित्रै अड्के छ खस खस गर्ने अधिक नै,
रुघा भन्ने जातै ज सकस दिने भो अधिक नै।
सिटामोलै ल्याएँ नजिक पसलै बाट पनि मैं,
छ एलेग्रा अर्को नि किनिकन खाएँ जलसितै।

नबोलाई हाच्छ्यू पनि नजिकआई कनबसी,
म हूँ तिम्रो साख्खै भनिकन मुखैमा नजिकनी।
पकाई बेसार्दूध पनि गरियो सेवन कती,
सुताएला यस्ले कति दिन हुने हो असर नी।

बेला यो छ असारको सिमसिमे छिट्याउँदो हो झरी
कैले बादल उग्र भै घनघटा वर्षाउँदो हो झरी
पैरोले भिर खेत बारीहरु नै हुत्याउँदै पो छ कि ?
चम्काएर मिलिक्क पापी विजुली अत्याउँदै पो छ कि ?

खेतालाहरु ब्याँसी खेत लहरे गाएर झर्दा हुनन्
रोपाहार मसक्क मस्किई हिलो छ्यापेर खेल्दा हुनन्
ब्याडे चाहिं बियाडबाट बिउका फ्याँकेर मुठ्ठाहरु
जिस्के हुन् सपना भयो घर पनि टाढा छु खै के गरुँ ?

उदाए रवि आकाश उनको दर्शनै गरौ,
हेर्दै सूर्य नमस्कार समेत आसनै गरौ |
नभका सूर्यलाई नै, प्रणाम गर्नु पर्दछ,
प्रात: सूर्य नमस्कार सदानै गर्नु पर्दछ।

हिमालैमा कुण्डै छ जल भरिएको त बनमा,
शिवालाई त्याहीँ शिव सरल मायालु धुनमा।
सिकाऊँदै छन् आसन पनि बसेरै मन दिई,
सुनेरै माछोले पनि सुरु गरेको मन दिई ।

कतै ढुंगा माटो भल सित मिलीबग्दछ नी,
कतै धाँजा फाटी थल जल बिना सुख्दछ पनि।
कतै लावा मुस्ला घर भरि भई बस्न न हुने ,
कतै आँधी आई घर सव उडी बस्न नहुने ।

सवै जन्मेका हुन् बदन सव नाड०गै ज थलमा,
सवै रोएकै हुन् उस बखत जन्मी जगतमा।
नपत्याए सोधौँ जगत भर आमा सित ता,
यसैले होला आज अधिक छ क्षाड्०गै बदन मा।

हिमाल माथि उच्चमा ध्वजा लिएर जाउँला
पुगेर त्यो हिमालमा नयाँ म गीत गाउँला
भनेर धाउँदै थिएँ अनन्त यो अटव्यमा
निकुञ्ज सिर्जनाहरु पुगी उतै सुनाउँला ।।

नभकी टल्किने चन्द्र साथै तारा समेत नै,
बादलुको पछ्यौरीमा, लुकायौ किन रूप नै ?
पूर्णेँकी जून आकाशै , लुक्यौ तिमी कतातिर?
हामी नै जून भन्दै छन्, जुनकिरी यतातिर।

पूर्ण यौवन सम्पन्न अत्यन्त रूप सुन्दरी ,
ताराका बीच झल्केकी शीतल शशि सुन्दरी।
प्रतीक शान्तिकी खानी विश्वकै शान्ति दायिनी,
बनौ त्यस्तै सवै हामी पूर्णेकी नभ वासिनी।

मन चन्चल घेरै नै नभ थल धुमीकन,
क्षणमा आउँने गर्छ नयाँ सृष्टि गरीकन।
सवैको मनले गर्छ काम त अविराम नि,
नमाने तनले गर्न स्मृतिमा रहला पनि।

मनको दास बन्दै छ तन पनि सदै भरी।
बुद्धिले हुन्न भन्दै छ गर्छ तन मनै परी ।
बखान यसको लेख्न छैन कलम कागज,
घोट्नु यी कति औँला नै सक्दिन लेख्न भन्दछ ।

हाम्रो धेरै नराम्रोे पहुँच हुन गई पालमै सुत्न थाल्यौं ।
छोराछोरी रुँगेरै प्रभुपद सबका आसमै बस्न थाल्यौं
झन् त्यो बेला धरामा अतिशय कटिलो त्यो पराकम्प आयो ।
खै के भन्ने तुरुन्तै छिन छिन मरिने त्रासदीले सतायो ।।

फूलका बाटिकामा ती तिर्खाई जब पुग्दछन्
भ्रमर नै उडाएर तिनका रस चुस्दछन् |
पीडिल भमराको त फिराद सुन्द को छ र ?
निर्धाहरू मरेको त कसले देख्दनै छ र ?

सबैका मनका प्यारा, स्यामा-श्याम छिपेर नी,
प्यारा उनी सबैका यी , हेरौँ के के हुँदै छ नी ।
हास्य सागर ठूला, छद्मभेषी निकै उनी ,
नारी पुरुष के हुन् , चिनिदैन कसै पनी ।

नारीको भेषमा कैले, उनैका भीडमा पसी,
लीला विविध गरेर, रमाउँछन् भनौँ कति ।
द्वापरमा पुगे एक, ती नारीरूप सुन्दर
रासलिला भए ठाउँ, गोपीका बीच शंकर ।

जोगीको भेषमा माग्ने, मन्दिरमा बसेर नै,
महात्मा पनि बन्नेनी, गुरु छेउ बसेर नै ।
स्नेह मिलन योगीको, आयोजना भयो जब,
बाटिका बीच सांखूको, सलम्बुमा गए सव ।

बनको बीच बाटैमा, देवीस्थान सलम्बुमा,
मेलम्ची पथको धूलै, धूलो पर्दछ मार्गमा ।
बाटैमा सुन्दरी आइन्, लिफ्ट मागिन् उनी सित,
साथैमा कारमा राखी हाँके गाडी खुसी सित ।

योगसाधक योगीले. कारमा सुन्दरी भनी,
नचिनेकी उनीलाई साथै राखी गुडे उनी ।
योगीको मनमा कैँयौँ , खेले कति कुराहरू ,
स्वर्गकी अप्सरा हुन् कि , गोपिनी श्यामकी भनु ।

इन्द्रकी उर्वशी हुन् कि, तपस्वीकै शकुन्तला,
गाडी रोकी किनी ल्याए, ख्वाए फोकेर सुन्तला ।
खाल्टाखुल्टी पथैमा नि, उफार्छ कारले घरि,
योगीको तन उफ्रेर, ठोकिन्थ्यो नि घरिघरी ।

सलम्बुको बनै भित्र, एकान्त बन बीचमा,
घुमीमाथि पुगेपछि, रोकियो कार चौरमा ।
पहिले आफु उत्रेर, ढोका खोलेर हातले,
हात जोडी झुकेर नै, उत्रन उनले भने ।

ढलल्क ठल्कँदै नानी, नारी बीच गई बसिन्,
झलक्क झल्कने रूपै, आकर्षण उनी बनिन् ।
बासन्ती बाटिका त्यही , थियो मिलन योगमा,
साधक साधिका धेरै , उमंग नाचगानमा !

उर्वशी नै उनी रैछन् , थालिन् नाच्न उनी पनि,
नाच्दानाच्दै लुगा फुस्क्यो, मूर्छै परे सबै अनि ।
बल्ल चिने सबैले नै , श्याम दाइ भनीकन,
छ शुभ कामना धेरै, कलाकार अझै बन ।

रोकिएको यहाँ छैन आमाका आँसुका भल
पुत्र राघवमा दैव गरेछौ तिमीले छल ।।
आमा झैं आँसुको धारा अरुको के चुहुन्छ र
आफ्ना सन्ततिका लागि आमा झैं अरु हुन्छ र ।।

पुत्रपुत्रीहरुलाई ज्यान छाडी सघाउँछन्
आफू भोकै यता बस्छन् रित्तै पेट अघाउँछन्
आमा हुन् को छ आमाको विकल्प दुनियाँ भरी
आमाको स्मृतिमा झर्छन् मेरै आँसु घरी घरी ।।

स्नेह मिलन योगीको, वार्षिक चाड भन्दछन् ,
ऐले त मुख खोलेरै, मनका भाव भन्दछन् |
गुरु किशोर साठीनै, हुँदा पनि किशोर नै,
उपस्थिति यता छैन, देशभन्दा विदेश नै ।

हुन्छ खान सकेसम्म काँचा फलभए पनि,
नखाउ रस्बरी भन्दै मुन्टै बटारने पनि।
गुरु हाम्रा निकै ज्ञानी फलपाई रमाउने,
कचौरा दिनमा तीन ,मात्रमा नै अघाउने ।

लग पाउ आकाशमा ,शिरले टेक भूमिमा,
सक्छौ जति तिमी गर्न थाके सुत जमीनमा।
मुख उज्वल चम्केको पूर्णेको जून जस्तो नै,
बाग्मती अभियन्ता यी डुल्छन् देश विदेश नै।

आऊन् जीवनमा मिठा पलहरु फर्केर हामीसँग
जाऊन् जीवनका तिता पलहरु तर्केर हामीसँग
यो हाम्रो नव वर्षमा प्रगतिका सम्भावना फर्कियून्
गौरीशङ्कर शान्तिका कणहरु नेपालमै छर्कियून् ।।

अव देश बनोस् अति वेश बनोस् ।
म त वाँच्छु रही यहि देश भनोस् ।।
नमरुन् कलिला महिला नढलुन् ।
सब मानिस यी विधिसाथ चलुन् ।।

घर गोठ सबै भरिपूर्ण हवोस् ।
ढिकुटी पनि त्यो परिपूर्ण रहोस् ।।
हटि भोक र रोगहरु दुर होस् ।
जन साधन दुर्घटना नपरोस् ।।

हिमाल शिर हो अग्लो खडा उच्च बिशाल छ,
हिन्द सागर भन्दै छ पाउको मल फाल्नु छ।
मल सवैज फाल्ने छु सफा धोएर पाउ नि,
श्वासै थुनी दिएको हूँ माफ माग्दछु बिन्ति नि!

खोलै खोला उकाली नि उक्ली चढेर माथि नै,
समुन्द्री जलले राम्रो घुन्छु पाउ त माथि नै ।
ठेलम् ठेल हुने छैन आउ रेल चढेर नि,
फर्कौला जल यानैमा हेरी दृश्यावली पनि ।

बिन्दु-बिन्दु मिली रेखा ,रेखा-रेखा मिलेर नै,
बने अक्षर शास्त्रका,अक्षर योग शब्द नै।
शब्द विच्छेद गर्दा नै, अक्षर छुट्टिने सव,
अक्षर छुट्टिएमा नै , रेखा छुट्टै हुने तव।

रेखा विच्छेद गर्दा त, बिन्दु अनेक बन्दछन्,
एक बिन्दु भए धेरै, सूक्ष्माति सूक्ष्म बन्दछन्।
एउटा तीललाई नै, लाख भाग लगाउँदा,
भागफल हुने मात्र, विज्ञलाई जँचाउँदा ।

नील गगनकी तारा,
साथै शशिसमेत नै,
बादलको पछ्यौरी ओडी,
लुकायौ किन रूप नै ?

पूर्णेँकी जून साथैमा ,
गयौँ लिई कतातिर?
जुनकिरी अगाडी सरे,
चम्केरै नि यतातिर ।

सँधै साथ देऊ, हिया मा बसेर।
न भै निष्ठुरी त्यो, कलेजा डसेर।
हुनै पर्छ साथी, सुदामा र कृष्ण।
र अर्की दिवानी,छ मीरा र कृष्ण।।१।।

कसोरी भनौं खै,तिमी पास आयौ।
र यो मित्रताको, ऋणी जो बनायौ।
म रोएँ भनेनी, तिमी आँशु पुस्छौ।
अनौठो छ नाता, सँधै साथ हुन्छौ।।२।।

दुखेको पिडामा, भयौ ओखती जो।
बनेछौ सँधै याँ, मिठो औषधी जो।
तिमी सारथी हौ, सहारा तिमीनै।
असाद्धै छ माया, प्रियात्मा तिमीनै।।३।।

ति हाम्रा हजारौं,मिठा याद प्यारो।
न तिर्खा न भोकै, यही साथ प्यारो।
बिरानो न होऊ, कहिल्यै म बाट।
खुशी पाउने छौ, जहिल्यै म बाट।।४।।


जनक पुरका राजा, विद्वान जनकै थिए,
राजपाठ गुमाएर, भिखारी सरहै भए।
धन धान्य छिमेकीले , लुटी लगे सवै कुरा,
बाँकी थिएन केही, कतै केही त खाने कुरा।

व्याकुल भोक तिर्खाले, भोको पेट हिने उनी,
भोजन खोजिमा लागे, यत्र तत्र डुले पनि। ।
कुनै भतेर देखेर, सवैभन्दा बसे पछि,
बाँड्दा बांड्दै समाप्तै भो , पुगेन भोजनै अनि

फागु आएछ रड्॰गीन मधुर स्वाद प्रेमको,
बसन्त बासनै प्रिय रस पिएर प्रेमको।
मन्दमन्द बतासैले सुम्सुम्याए कपोलमा,
मँगमँग सुगन्धैनै केश झुले ललाटमा ।

नत छ शीत तातोनै पोली जीउ तताउने,
रँगिएका बिनारंग रातागाला गराउने ।
लगाऊ रंग गालामा प्यारा बसन्त लौन त ,
फक्रेकी फूल ऐलेनै आएर चुस लौ नत ।

लहरा पहराका ती सोम लता बनौषधि,
गूर्जो र अँसुरो नीम सिकारी लहरो पनि ।
तीतेपाती र चुत्रो नै खाएर स्वास्थ बन्दछ,
सिस्नो र जरुवा पानी पीउँ शरीर बन्दछ।

हर्रो बर्रो र बोटैमा फलेका अमला पनि,
शिवको प्रिय बेल छन् बेलघारी भरी पनि।
प्रकृतिको निमन्त्रणा हामी स्वीकार नै गरौँ,
कम्तिमा महिना एक सानिध्य उनकै बसौँ।

काष्ट मण्डप मन्दिर्मा, गुरुको जन्म उत्सव,
शिष्य शिष्या भए भेला, सिंगारे खूब सुन्दर।
आकाश वायु माटो र, आगेा पानी रहे तक,
गुरु शिष्य हुने एक , भूमण्डल रहेतक।

निजलाई निजैले नै, गर्छौँ दर्शन ध्यानमा,
योगपछी वियोग त,अवश्य हुन्छ विश्वमा।
पश्चात्ताप किन गर्नु, भयो वियोग बन्धु को
गुरु कृपा सदा हुन्छ, समाऊँ ज्ञान मार्गको ।

हिमालमाथि आकाश, ठूलो निर्मल कुण्डमा ।
मीटर पाँच हज्जार, आठसय उँचाइमा ।
शिव रक्षित नेपाल, शीतल जल सिन्चित ।
स्वर्ग सोपान अग्लोमा, हिमचुली छ छादित।

दामोदर्कुण्ड बीचैमा,जहाँ शिव निवास छ।
किल्ला उत्तर नेपाल, मुस्ताड भनिने ज छ ।
त्यही नेपालको जिल्ला, हिमालपारि एक छ।
यही हो बलियो दुर्ग, प्रकृति शिर ताज छ ।

उच्च हिमाल टुप्पैमा, मनमोहक ताल छ ,
गणेश सहितै आद्या, शिवा-शिव निवास छ।
सरोवर छ नीलो नै, दामोदर्कुण्ड सुन्दर ।
शिव-शक्ति निवासैमा,,गणे़श शिव सुन्दर।

विश्व माता पिता हाम्रा, पुष्पान्जलि सदैभरी,
धूपदीप छ नैवेद्य , शुद्धजल घडाभरी।
सम्युक्त कर बाटै नै, वन्दना शिव पार्वती ।
श्रीगणपति नै हाम्रा, हे वन्दनीय भूपति ।

चन्द्रलोक पुगेरै नै , अत्याधुनिक यानमा ।
चाँडै फर्कन्छु भन्दथ्यौ , गुन्जन्छ स्वर कानमा।
उतै घर बनाएरै , बसोबास गर्यौ किन ?
यता त्यागी उतै तिमी , माया मारी बस्यौ किन ?

उडी भूमण्डलैबाट, चन्द्रलोक पुगीकन।
आत्मा छाडी उतै फर्क्यौ, स्थूल मात्र यता किन ?
यन्त्रशाला यता नासा, प्रत्येक चाँदनीसित।
खै मेरा प्रिय यात्री ती ,भन्दैछ चन्द्रमासित।

देखिन्छ नेपालका, गराहरु सुन्दर ।
देखेर यी दृष्यले, नपग्लिने को छ र ।।
उच्चा कतै टाकुरा, छुँदैछ आकाशमा ।
देखी हिमाली धरा, रमिन्छ साकारमा ।।

छन् मध्यका भागमा, हराभराका स्थल ।
खोला नदी ताल वा, पहाडका जंगल ।।
ती लालुपाते वुकी, गुराँसले जग्मग ।
ल्यौ भोगटे कागती, लदावदी काफल ।।

हामी देश विकासको चरणमा धेरै पछौटे भयौं
अर्काको घरमा गएर उसका धेरै भरौटे भयौं
हाम्रा पूर्वजका बनेर नमुना यो देशमै बढ्नु छ
टेक्तै पौरख पाइला सगरको माथा छिटै चढ्नु छ ।।१।।

गैंती झम्पल हात हात सबले बोकी यतै लौ जुटौं
हामी देश र देशभक्तजनको सम्मानमा लौ उठौं
यौटा साँघु बनेर उच्च युगको यात्रा छिटै गर्नु छ
बाँझै छन् सब खेत बारी गहिरो जोतेर क्यै छर्नु छ ।।२।।

मैले अम्मरसिंहका पदहरू पछ्याउनै पाइनँ
जानाजान हुँदै गए त्रुटिहरू सच्याउनै पाइनँ
चाहन्थें अझ उच्च नागरिकका उत्कृष्टताका दिन
मैले आत्मीय भाव यो मुलुकमा बिच्छ्याउनै पाइनँ ।।३।।

भाषाको गहिराइबाट किन हो टाढा गएको छु म
धेरै हं्रस्व र दीर्घका नियममा टाढा गएको छु म
गर्छन् स्नेह तथापि मित्र जनले छट्टू भएको छु म
केही छैन मभित्र आज प्रतिभा मठ्ठू भएको छु म !

थाप्लाको ऋणबोध यो मुलुकको आजै चुकाऊँ कि म
माटो लानु छ स्वर्ग यो मुलुकको केही लुकाऊँ कि म
मेरा आदरणीय अग्रजहरु आस्था फुकाऊँ कि म
श्रद्धाले नमनीय माथि शिर यो केही झुकाऊँ कि म !!

मेरो लेखनको कला विपदले ढाकेछ ढाकेछ कि
मेरै शासन जो ममाथि नगरी थाकेछ थाकेछ कि
मेरै निर्मल सोच जो अघि थियो त्यो साँध सा¥यो किन
निष्ठाले मनभित्र आज धमिलो पानी उमा¥यो किन ?

डोको बोक्तै रगत पसिना पोख्तछिन् हामी माझ
आँसु झार्दै प्रगतिपथमा लाग्दछिन् रातसाँझ
दुर्गा काली प्रंकृति अथवा सृष्टिकै हुन् बिहान
नारी आमा सकल जगकी सिर्जनाकी मुहान ।।

हामी चुस्छौंं प्रणयरस त्यो वक्षको धार धार
थाप्लो थाप्छिन् स्वजनहरुमा वज्र नै होस् प्रहार
आफ्नै सत्ता घर र परकी हुन् नयाँ सम्विधान
नारी आमा सकल जगकी सिर्जनाकी मुहान ।।

नारी तिम्रा चरणतलका धूलीको स्पर्श गर्न
इच्छा गर्छन् पुरुषहरुले पाउमा माथ धर्न
माता, छोरी, प्रणयदुहिता आदि छन् धेर नाम
नारी आमा सकल जगकी सिर्जनाकी मुहान ।।

तिम्रो त्यो अलकापुरी लग तिमी हे इन्द्र तिम्रै भयो
यो हाम्रो अलकापुरी जगतको नेपाल हाम्रै भयो
हाम्रो स्वर्ग समान यो मुलुकमा के छैन के छैन र !
यो नेपाल समस्त विश्वभरको के स्वर्ग यो हैन र ?

माटोमा जलमा तथा पवनामा नेपालको गान छ
अग्ला शैल हिमाल ताल जलमा नेपालकै शान छ
सानो होस् मुटु झैं छ यो मुलुक नै सर्वस्व यो हैन र !
यो नेपाल समस्त विश्वभरको के स्वर्ग यो हैन र ?

जहाँनिया एकतन्त्र फलफूल
जननी जनेश जन अनुकूल ।
नियति हाम्रो यो हामी रनभुल्ल
हुनेछौ त्यसैमा जो झ्याम्मि प्रफुल्ल ।।

अशिक्षा र गरिबीको शस्त्र अस्त्र
लूट सर्वश्व प्रजाको लुटतन्त्र ।
देवदेवी श्रीमूर्ति सारा फू मन्त्र
देशवासी रैति मारा लेऊ जन्त्र ।।

फक्रेको ढकमक्क मध्ये दिन यो तातो उगेल्दैछ कि !
भन्ने भाव बुझाउँदै छ ऊ स्वयं त्यो खेल खेल्दैछ कि !
आफैंभित्र अनन्त कष्टहरुमा आफैं पिरोल्दैछ कि !
मानौं मानव भाग्य वा नियतिको सन्त्रास झेल्दै छ कि !!

तातो होस् कि चिसो छ पूज्य जसमा मैले झुकाएँ शिर
मेरो धर्म थलो छ पूज्य जसमा मैले सिकें अक्षर
मैले गाउन सक्नुपर्दछ स्वयं यो देशकै शान हो
श्रद्धाभाव अनन्त राख्छु मुटुमा मेरो छ सम्मान यो ।।

बिहानै नर नारी र, केटा केटीहरू पनि ।
आ-आफ्नो काममा जान, सावधान हुने अनि ।
केटाकेटी सवैलाई ,खानपान दिई कन ।
विद्यालय पठाऊँन, छ आतुर सवैकन ।

बालक बालिकालाई, सातै बजे छ पुग्नु त।
पढाउन विद्यालयै, नपठाई भएन त ।
विद्यालय नजानेका,बाबु आमा ज दण्डित।
हुनुपर्ने रहेको त्यो, कानून हुन्छ खण्डित ।

पुर्याउन कसैलाई,कसैको बस आउँछ ।
कसैको छैनआऊँने, पति वा पत्नि जानु छ ।
बच्चा सानै भएमा त, हुने अधिक त्रास नि ।
बच्चा हेर्न बसेमा त , कामै छुट्ने डरै छ नि ।

आमा मेरी आमा त्यागि र मायाकी खानि
पबित्र निर्मल पानि जस्तै प्यारी रानी !
हजार गल्तीमा पनि सन्तानलाई माफ गर्ने बानि
भोकै बसी रमाई खुवाउने दिल कि खानि !!

धर्ति जस्तो रिदय जति दु;ख नि सहने
माया र आसिर्बाद दिएर कहिले नथाक्ने !
सन्तानले कुरा बुझन कालै पर्छ पर्खिन
अर्को जन्म लिनु पर्ला आमाको मूल्य चुकाउन !!

भोक प्यास निन्द्रा कहिले पनि नलाग्ने
सन्तान संग रमाउन कहिले नथाक्ने !
दश धारा दुधको भार तिर्ने मैले कसरि
अर्को जन्म पाए देखि पक्कै तिर्थे बेसरी !!

कतार पुगियो राती, रातैमा लिइयो भिषा ।
बजार पुगियो राती ,सुतियो खाइयो त्यता ।
अट्ठाइश बिहानीमा, चिया र केक खाइयो ।
हिंडियो होटलैबाट, त्यहाँ विकाश देखियो ।

जहाज चढ्न जाँदा, क्यान्सिल भो प भन्दछ !
नेपाली भल अम्रिका, ह्यूष्टन सम्म पुग्दछ ।
बाढीले घर गाडी र ,अन्न जल बगे छत ।
हजारौं नर नारी को, घरवार गुमे छत।

ह्यूष्टन रनवे सम्म ,डुब्यो तलाउ नै बनी ।
पानी जहाज चल्छन् रे, रनवे तालमा पनि ।
ह्यूष्टन नखुलेसम्म, होटेल बस्न मागियो ।
घण्टा चौबीस ज्यादा त, भिषा छ र पो भनियो ?

अटलान्टा उडी जान, जहाज ठिक्क नै परेको ।
पसियो त्यसमा भित्र , अमेरिका तिरै उडियो ।
सोह्र घण्टा लगातार, आकाश माथि नै उडी ।
राति त्यस दिनैमा नै, अम्रिका पुगियो उडी ।

औंलाछाप दशै अौँला ,त्यो कम्प्यूटरबाट नै ।
भिडाई भनियो बल्ल , दिए जाँचेर निस्कनै ।
नेपालमा बुझाएको, झिटीझाम्टा त तानेर ।
निस्कियो भित्रबाटै, होटेलतिर लागेर।

राती त सुतियो मीठो, निद्रादेवी सितै सँगै ।
बिहानिमा घडी बोल्यो ,भन्यो उठ हिनौँ सँगै ।
होटेल बस आएर, वायु यान तिरै अनि।
दुई घण्टा नपुग्दैमा, पुर्यायो अष्टिनै पनि ।

सन अन्टेनियो भन्ने, अम्रिकी ठाउँ रहेछ ।
रातीको नौ बजे नै नी , प्रचण्ड ताप रहेछ ।
अन्थोनी नामका सन्त, जमानामा कुनै थिए ।
उनैको नाममा नाम, ठाउँको राखेका थिए ।

डाउन टाउनै भन्ने , ठूलै शहर रैछ नी ।
पुलमाथि पनि पुल, तलै तला ज रैछ नी ।
त्यसैको माथि गाडीका, ताँतिका ताँति ती चले।
सलल लहरै गुड्दै, बत्ति त दिउँसै बले ।

घुम्ती ज्यादै कमै रैछ, रहे शंकेत देखिने ।
टाढैबाट गती मन्द , नगरी नहुने पनि ।
साठी माइल घण्टामा, कम्तिमा गुड्नु भनि ।
गति शंकेत बाटामा, धेरै ठाऊँ हुने पनि ।

कतार पुगियो राती, रातैमा लिइयो भिषा ।
बजार पुगियो राती ,सुतियो खाइयो त्यता ।
अट्ठाइश बिहानीमा, चिया र केक खाइयो ।
हिंडियो होटलैबाट, त्यहाँ विकाश देखियो ।

जहाज चढ्न जाँदा, क्यान्सिल भो प भन्दछ
समुन्द्री उर्लँदो भल , ह्यूष्टन सम्म पुग्दछ ।
बाढीले घर गाडी र ,अन्न जल बगे सवै।
हजारौं नर नारी को, घरवार गुमे सवै।

ह्यूष्टन रनवे सम्म ,डुब्यो तलाउ नै बनी ।
पानी जहाज चल्छन् रे, रनवे तालमा पनि ।
ह्यूष्टन नखुलेसम्म, होटेल बस्न मागियो ।
घण्टा चौबीस ज्यादा त, भिषा चाहिन्छ भनियो ?
अटलान्टा उडी जान, जहाज ठिक्क नै परेको ।
पसियो त्यसमा भित्र , अमेरिका तिरै उडियो ।

सोह्र घण्टा लगातार, आकाश माथि नै उडी ।
राति त्यस दिनैमा नै, अम्रिका पुगियो उडी ।
औंलाछाप दशै अौँला ,त्यो कम्प्यूटरबाट नै ।
भिडाई भनियो बल्ल , दिए जाँचेर निस्कनै ।
नेपालमा बुझाएको, झिटीझाम्टा त तानेर ।
निस्कियो भित्रबाटै, होटेलतिर लागेर।

राती त सुतियो मीठो, निद्रादेवी सितै सँगै ।
बिहानिमा घडी बोल्यो ,भन्यो उठ हिनौँ सँगै ।
होटेल बस आएर, वायु यान तिरै अनि।
दुई घण्टा नपुग्दैमा, पुर्यायो अष्टिनै पनि ।

सबै रुन्छन् देख्छु मकन मन पोल्यो घरिघरि ।
सबै बोक्छन् भारी जगत भरको लोभ पगरी ।।
कसैले बोल्दैनन् जगत सब मित्रै जन भनी ।
म उस्तै ऊ उस्तै सकल जनको स्वास नभनी ।।

सबै खेल्छन् कुस्ती तर यी धरणी रक्त लिँदिनन् ।
उनी यौटै सन्तान् जगत जनमा भेद दिँदिनन् ।।
तिमी मेरै सन्तान् नगर झगडा आपस महाँ ।
उनी भन्छिन् सारा जगत सब यौटै घर यहाँ ।।

त्यो देशको नभे केभो
यो देशको छदैत छ।
त्यहाँको हक माग्ने त
सन्तानको छदै त छ ।

सम्माननीय भूतैका
जल बिन्दु सरी भए ।
विद्वान ज्ञानि विश्वका
धुर्व तारा सरी रहे ।

गरेर स्नानका क्रिया पवित्र गण्डकीनिर
पुगेर ज्ञानकुञ्जका कतै म झोपडीतिर
म काव्यको समाधिमा बसूँ मिठो सुधा पिई
जहाँ छ आर्यजातिको सुरम्य देव मन्दिर ।।१।।

नजानिंदा र स्वादिला विभिन्न भाव जन्मियून्
नयाँ नयाँ कथाहरू मभित्र फेरि पन्पियून्
जसै कथाहरू नयाँ मभित्र पन्पिँदा यहाँ
विभिन्न ज्ञानकुञ्जमा नयाँ विचार अन्मियून् ।।२।।

वर्षा हुँदा म त यता कति सम्झिराख्छु
हो रातको नीरवतासँग सम्झिराख्छु
पर्दैन रात कि त्यता किन सम्झिदैनौ ?
बर्सिन्न मेघ कि त्यता किन सम्झिदैनौ ?

स्वदेशभित्र लाख छन् यहाँ बनौषधीहरु
स्वदेशभित्र लाख छन् यहाँ महौषधीहरु
पलाँस छन् गुराँस छन् र आँप चाँप आरु छन्
इलामको उचाइमा प्रसिद्ध देवदारु छन् ।।१।।

यहाँ छ शुद्ध जिन्दगी भनेर यो जनाउँ कि
निवास शान्तिको कुटी यतै कतै बनाउँ कि
अजस्र सिर्जनाहरु बगाउँदै बगाउँदै
दशै तिहारको खुसी यतै कतै मनाउँ कि ? ।।२।।

फलेर पाक्तछन् यहाँ रसालु सुन्तलाहरु
चियाबगान भित्र छन् प्रिया शकुन्तलाहरु
अगम्य ध्यान योगमा पलेंटी नै कसे सरी
उचाइ नाप्तछन् यहाँ अनेक श्रृङ्खलाहरु ।।३।।

हाम्रै पौरखी हात पाउहरुको खाँचो छ त्यो देशमा
हाम्रा सोच विवेक वर्गतहरू खाँचो छ त्यो देशमा
हाम्रा बुद्धि विवेक शक्तिहरुको पर्खाइमा देश छ
नेपालीहरुबाट उच्च तहमा आत्मीय आदेश छ ।

वर्षाको अब याम आउन गयो पानी पर्यो झम्झम
उब्जन्छन् मनभित्र पानी सरीकै इच्छाहरू रंरम
माटोबाट सुवास केही बटुली हावा चल्यो सर्सर
आफ्नो जन्मथलो पसेर स्मृतिमा ऐले भयो हर्हर ।

समाजबाट स्नेहको म प्राप्त गर्छु स्वागत
मनुष्यका समाजमा छु प्राण झैं विधानतः
तथापि यो मनुष्यले ममाथि नै दुराशय
छरी विशाक्त पारिएँ धराभरी जलाशय ।।४२।।

हराउँदै छ स्वच्छता मनुष्यबाट यस्तरी
मनुष्य नै हुँदै गए लबस्तरा लबस्तरी
मनुष्य स्वार्थ भावले गरीरहन्छ सञ्चित
बुझेर यो मनोदशा स्वयं म हुन्छु दु्ःखित ।।४३।।

अगाध प्रेमका पला हराउँदै गए अब
सुषूप्त कल्पनाहरु बिलाउँदै गए अब
लुकाई चित्तमा सधैं कहाँ म राख्न सक्तथें
विरक्तिका पला म मन्पराउँदै गएँ अब ।।४४।।

आस्थाको प्रिय देश हो मन भरी आस्था फिजाऊँ अब
आस्थाकै अभिशेकले मुलुक यो हामी भिजाऊँ अब
मेचीको जल बोकी कालीतिरका पाटा सिचाऊँ अब
गौरीशङ्कर दाहिना बनिरहून् आशीष पाऊँ अब ।

उँभो उँभो हिमालमा हिवैं भएर बस्तछु
हिमालबाट सुस्तरी म पग्लिएर खस्तछु
म कोशीको र कालीको घटा भएर झर्दछु,
म गण्डकी र वाग्मती नदी भएर बग्दछु ।।

भुवा समान बर्संदै थिएँ म छोडी बर्सन
उदाउँदा उदाउँदै गरेर सूर्य दर्शन
हिमालमा कडा थिएँ म पग्लिंदै बने जल
बिलाउँदा बिलाउँदै बगेर ओर्लिएँ तल ।।

समाधिमा र ध्यानमा भएर लीन शङ्कर
हिमाल माथि स्वर्गमा सदैव बस्तछन् शिव
अनन्तकालदेखिको हुँ एक मात्र दर्शक
यतै चलाउँथे सधैं प्रसिद्ध नृत्य ताण्डव ।।

सुख्खा याम थियो यहाँ मन भरी आशा पलायो अब
पाखा पर्वत वस्तीमा प्रकृतिमा उल्लास छायो अब
टाढाबाट घुमी वसन्त ऋतुको सन्देश आयो अब
मेरै बारी पुछारको रुख बसी क्वैली करायो अब ।।११९।।

हावा हुन्डरी वा बतासहरुको टन्टा नआओस् अब
हाम्रा सिर्जनसम्पदा सब धराशायी नपारोस् अब
कालो राक्षस झैं सुनामी पहिले यो देशमा आउँथ्यो
त्यस्तो ताण्डव गर्न राक्षस यहाँ फर्की नआओस् अब ।।१२०।।

आफैं भित्र रुवाउँदै मनभरी सन्त्रास फैलाउँदै
आफैंलाई भुलाउँदै प्रकृतिको उल्लास बिर्साउँदै
पीडाको भुँवरी लिएर मुटुमा सन्तोष के पाउनु
सोची सोची विदेशको रहरले फर्केर के आउने ? ।।१२१।।

आफ्नै देश बचाउने सपुत क्वै नेता भए मान्दछौँ
कोही छैन भने बिकार किन हो सङ्ग्राम यो गर्दर्छौ ?
नाङ्गेझार गरी लुछेर कपडा लाग्दै छ हुर्मत् लिन
खायो देश छिमेकले सब लुछी बोल्दैन कोही किन ?

सत्ता भोग्ने वसिबसि यहाँ दुख्ख दिन्थे जनामा ।
पैसा प्यारो निरिह जनता वोझ ठान्दै कुनामा ।।
आफ्नै भाँडो भरिकन छिटो मोज गर्ने विचारी ।
गर्थे खाली लुटिकन लिने राज्यका श्रोत भारी ।।

वोल्दा कोही बनिनु खल झैं सोच सत्ता लिएका ।
वोल्ने खोजी निशिदिन यहाँ मार्न सक्थे जिएका ।।
पारौं राम्रो मुलुक सब यो सोच राख्दै नराखी ।
लुछ्थे माटो शठहरु मिली कत्ति बाँकी नछाडी ।।

यहाँ त हार्छ राज्यले, जितेर व्यक्ति के भयो ।
बनेन राष्ट्र आज यो, बनेर व्यक्ति के भयो ।।
दिएर जिन्दगी मरे, विचार उच्चको थियो ।
शहीदको विचार त्यो, कता गएर मिल्कियो ।।

गनगने घरका जनका कुरा
कचकचे पनका कति साँगुरा
ङुरङुरी सुरिकै सरि चालका
कपटका घरका कपटी कुरा ।

आय आर्जन हो प्यारो श्रम शक्ति र सम्पत्ति
रुप सौन्दर्य हो प्यारो बैंशका प्रिय दम्पति
नासिँदा रुप सौन्दर्य प्रेमको मोल नासियो
सामर्थ्य आँतको घट्ता आँट वा जोस नासियो

भयो दुर्बल मस्तिष्क बुढ्यौलीपन चुल्हिँदा
आक्रामक बनी रोग झम्टिँदो बाघ बन्दीँदा
खाएको गाँस पच्दैन खाने स्वाद हराउँछ
लुलो शरीर सानै ती समस्यामा डराउँछ

सदा हुन्छन् सवै ठाउँ,
जान्नेहरू अगाडि ज।
लागु हुन्न सवै ठाउँ,
नजान्ने पछि पर्छ ज ।

प्रवेशिका अनुत्तीर्ण,
ठूलो नेता उही त छ ।
बोर्ड फष्ट हुने चाहीं,
प्राइमरी शिक्षक छ ।

नेपाल जप्नु मनुवा सव स्वार्थ फाल्नु ।
निर्माण गर्नु गतिलो किन व्यर्थ गाल्नु ।।
माटो असाध्य मलिलो खुब अन्नपात ।
फल्नेछ खानु फलका रुख भिन्न जात ।।

हावा तथा जल सबै अति मुग्ध पार्छन् ।
नेपाल धन्य छ भनी सबले विचार्छन् ।।
डाँडा र पर्वत हुने अनि सम्म फाँट ।
मैदान खेत वन औ जलको छ रास ।।

मेरो प्रान्त सुदूरपश्चिम छ यो – सौन्दर्यले शोभित,
भाषा–संस्कृति–सभ्यता–विविधता – साहित्य संरक्षित–
साँच्चै यो छ ,सुदूर औ विकटमा – भूगोलले तापनि,
यस्को आदिमको महान गरिमा – अल्पिन्न कैह्लै पनि–।।१।।

भाषा उद्गम केन्द्रविन्दु पनि हो – मेरो सुदूरपश्चिम,
ड्यौडा–फाग र चैत दुःख सुखका – गाथा महा अग्रिम–
मेरो पश्चिम प्रान्त उच्चतहको – मानिन्छ देवाटवी,
आफ्नै संस्कृतिले कला कुशलले – बेग्लै छ यस्को छवि–।।२।।

दिन पन्चक पाचौं हो,
बहिनी दाजुको मन ।
दुई तन छ आत्मा नै,
एकाकार हुँदै झन।

निधारमा छ सातै रङ,
इन्द्रेणी त्यो टलक्क नि ।
गलामा पुष्प माला नै,
लर्केको छ लरक्क नि !

पाल्पाको रमणीय, देवगिरी छ सुन्दर ।
माण्डव्य रिषि आश्रम, अवस्थित छ मुन्तिर।
रुप्से हो बीचको गाऊँ, अन्नले भरिपूर्ण छ ।
डहर पथ पीचै र, स्वास्थकेन्द्र बनेको छ ।

चौरानब्बे छ जेष्ठ को, उत्तरा फाल्गुणी थियो ।
रात्रीको छ घडी जाँदा, एउटा शिशु जन्मियो ।
मात्रिस्तन गरी पान, झोलुंगोमा झुली झुली ।
पिंडीमा बलियो खाँबो,बर्को बाँधी कनै सुती ।

ढाकरमा लुगा राखी, त्यसै माथि सुती रह्यो ।
पीठमा घर्तिनीमाको, बुई चढी घुमी रह्यो ।
जाने मामा घरै गर्थ्यो, बुई चढी अघीसरी ।
खाली पीठ पनी बसी, गर्थ्यो यात्रा अघीसरी ।

टुकुटुकु गरी हिन्दै , नाच्दै आँगनमा लडी ।
लडीबुडी गरी माटो, दली बदनमा बढी ।
रंगी चंगी बनी हिन्थ्यो, हाँस्दथ्यो उ सदैभरी ।
खान मान्दैन त्यो भात, घोटेको दूध खै भनि ।

पिताको काखमा बस्दै, घोँडाको पीठमा चढी ।
गाऊँ बेँसी सदा गर्थ्यो, कोर्रा नै हातमा लिई ।
'मातायस्य उमा देवी, पिता यस्य तु शंकर ।
बाहानो मुषको यस्य, गणेशाय नमो नम: ।

पिताको मुखबाटै ज, पहिलो पाठ यै सिक्यो ।
उसले गाउँदै हिन्थ्यो, कण्ठस्थ आज नै छ यो ।
लाग्यो घोक्न बसी चण्डी, दुर्गा कवच नै पनि ।
पाठशाला कतै छैन, घोकियो घर मै बसी ।

सकी सप्तशती पूर्ण, हिन्यो नेपाल पढ्न नै।
चार भन्ज्याड.भित्र नै, थियो नेपाल सीमितै।
थियो रक्सौल उत्रेको, हो भारतीय रेलमा ।
एक्का एक चढी छिट्टै, भित्रियो बिरगँजमा ।

छिर्न नेपाल भित्र त, राहदानी ज चाहिने ।
बडा हाकिमले दिए, मात्र त्यो होछ पाइने ।
सिपारिस नभै हुन्न, बडा हाकिम भन्दछन् ।
त्यो नि जागिर खानेको, मात्र ल्याउनु भन्दछन्।

श्री तीन कै आफ्नै हुन्थे, बडा हाकिम मानिस ।
राज्य शक्ति लिएका ती, उनकै भक्त मानिस ।
चिन्ने जान्ने कुनै छैन, कसलाई गराउने ।
छैन सिपारिसै गर्ने ,कहाँ पाएर ल्याउने ।

भन्दै खडा भयो त्याहाँ, बडा हाकिम मम्मुख।
माग्यो प्रवेश पत्रै ज, भन्यो हेरेर नै मुख ।
बडा हाकिमको प्रश्न , आएको किन लौ भन ।
पाल्पाबाट छु आएको, पढ्ने काम लिई मन ।

शिर पाउ सवै हेरी, भने लौ पढ्न जाउ त ।
पढि लेखी ठुलोभई, फर्केर घर नै जाउ त ।
घस्रिे घस्रि चलेरै त्यो, बालक रेल बल्लत ।
ल्यायो बोकी बलैले, हो अमलेख गन्ज त।

बसमा नै बसी फेरी, भिम फेदी पुगे पछि ।
मीठो भोजन खाएछ, बाह्र पैसा तिरे पछि ।
खाई पेटभरी फेरी, लहरै भूमिमा सुती ।
उकालो मार्ग नै उक्ल्यो, आधा नै रातमा उठी ।

गाडी मानिस बोक्ने त, देखेको उसले थियो ।
मानिसले ज बोकेको , उकालोमा त देखियो ।
प्रवेशाज्ञा त जाँच्ने नै, उकालै पथमा थियो ।
थिएन डर नै कत्ती ,सोधेको उत्तरै दियेा ।

आउने काम नै सोधी , प्रश्न केके गरे पछि ।
निकाश द्वार खोले ती, पढ्न जाने भने पछि ।
चढेर फेरि ढाडै नै, माथि चन्द्रागिरी पुगी ।
श्री पशुपति नाथैको, दर्शन उसले गरी ।

झरेर तल ओराली, थानकोट पुगेछ नि ।
त्यहाँ खडा लरीचढी, टुँडीखेल पुगेछ नि ।
दुई हज्जार पाँचैमा, यात्रा प्रथम त्यो थियो ।
नेपाल टेकेर बास, पुतली सडकै थियो ।

चारभन्ज्याड॰ भित्रै नै, थियो नेपाल सीमित ।
भिषा बिना पथै बन्द , द्वारपाल असीमित ।
थियो ताहाचलैमा नि, आधारस्कुल नै त्यहाँ।
कापी किताब बोकेर , लागेछ जान नै त्यहाँ ।

खेतमा धान रोप्ने नै, खेतीपाति सिकाउने ।
कोदाली खन्न लाएर, राणा शासन थमाउने ।
त्यस्ता काम त घरैमा, देखेको नै थियो कति ।
त्यसैलाई यता आई, कालको किन हो खति ?

लाग्यो सर्न त केटो नि, दरवारस्कुलैतिर ।
थाल्यो घोक्न त कौमुदी,बसी गुरु अगिल्तिर ।
राणा कांग्रेस लड्ने नै, हल्लाभयो सबै तिर ।
डराई मनमा केटो , पर्क्यो आफ्नै घरै तिर ।

केही दिन घरै बसी, पढ्न भनी हिनेछ त।
काशी जाने थियो लक्ष, नौतनवाँ बसेछत ।
थाल्यो अध्ययनै गर्न ,शुरु कक्षा छमा बसी ।
आउँदैन थियो हिन्दी, सुन्दथ्यो चुप नै बसी ।

इतिहास र भूगोल, गर्छ कण्ठ ज हिन्दी नि ।
ऊ थाल्यो बोल्न हिन्दी नि, अशुद्ध हुन्छता पनि।
पाठ्य पुस्तक घोक्थ्यो ऊ, राम्रै गणित नै थियो,
वार्षिक जाँचमा केटो, कक्षा प्रथम नै भयो ।

सात कक्षा समेतैमा, अंक सर्वाधिकै थियो।
गति दशै कक्षासम्म, बढेको ज बढ्यै थियो ।
वाराणसीतिरै लागी, उच्च शिक्षा लियो अनि ।
विज्ञ कानून व्याख्याता, भयो विद्वान नै पनि ।

मुद्दाहरू त ल्याप्चेका, किर्ते नै धेर देखियो ।
सहीको यकिनै गर्न, सक्दैन उसले थियो ।
लाग्यो भारत सिक्नै त्यो, विषेश तालिमै लिन ।
विषेशज्ञ बनेरै ज, सत्य तथ्य बुझी लिन ।

तथ्य यकिन गर्दा नै, भन्नु पर्दा कसो गरौँ।
न्याय दिने दिलाउने, सबै जान्न यसो गरौँ ।
बाँड्यो ज्ञान उसैले, लेखेर लेख धेर नै ।
न्यायदूत र कानून, पढे खोजेर धेरै नै ।

छ लिखत परीक्षण , विज्ञान छापिएर नि ।
छ 'लिखत परीक्षण, विज्ञान' छापिएर नि ।
भन्छ कानून संकाय, पढ्नु पर्छ है यो पनि ।
हो न्याय पालिका बाटै, न्याय सबै दिलाउने ।

आज फेवा गएँ तालमा पौडिएँ
स्वर्गको खोजीमा व्यर्थमै दौडिएँ
मिर्गले पानी झैं खोज्न थालें कतै
देशमै स्वर्गको सान देखें यतै ।

स्वर्गलाई घुमाई यतै सारूँ कि
पोखरालाई रानी सरी पारूँ कि
वास बस्छन् यतै स्वर्गका किन्नर
देशकै केन्द्र हो भान यो हुन्न र ?

यो हो द्वापर कालको शिव शिला – फुट्लिङ्ग प्राकृतिक,
गर्थे प्राचिन चण्डकौशिक ऋषी – आफ्नो तपस्यादिक–
यी हुन् रक्षक लोकका सकलका – संहारकर्ता पनि,
छन् है साम्ब र पार्वती सहितका – ती सिद्घि दाता यिनी–।।१।।

जोरायेल हुँदा जलाशय अघी – क्यै थ्यैन बस्ती जव,
खोले पाण्डवले जलाम्य नगरी – ठूलै गरी पौरख–
बस्ती योग्य भयो धरातल यहाँ – मारी जरासन्ध त्यो,
साँक्षी स्कन्द पुराण बोल्छ अघिको – घट्ना सवै सत्य हो–


तिम्रो साहसको अदम्य बलमा नौलो बिहानी फुट्यो
थोत्रा जर्जर काल सर्प सरिका जंजीर सारा टुट्यो ।
दप्क्यो नेल र जेल नाल खुकुरी हुँकार तिम्रो सुनी
थर्क्यो लोक र त्यो डग्यो जब फुट्यौ ज्वालामुखी भै तिमी ।।

छुँदै चन्द्र टेकौं उताबाट तारा ।
उडौं लाग्नु फेरी उ व्रह्माण्ड सारा ।
पुगौं स्वर्ग कैले र पाताल झर्नै ।
हुनै रैछ ईच्छा म मर्दै नमर्ने ।।

म सारा त सन्सारको मोज पाऊँ ।
मिठा हुन्छ जे जे परीकार खाऊँ।।
मिलोस् पूर्ण सन्तुष्टि पीडा नपाऊँ ।
धरामा हुने चीज आफ्नै बनाऊँ ।।

इसारा छन टाढा मन भित्र छन काँडा
बगी रहेछन तरै लाखौं भावधारा
इच्छा छन समर्पित अनिच्छा मा जीउनु
हुन्न जीवन समर्पीत आफैंमा छ मोह भर्नु

पितामा छ सम्मान मेरो असाध्य ।
हुने सम्झनामा भनी छैन साध्य ।।
जलाएँ चितामा पहिल्यै लगेर ।
कहाँ हुन्छ शान्ती गरी श्राद्ध धेर ।।

दिने प्यार औधी त सन्तानलाई ।
जुटाउने खाना र आफै नखाई ।।
कहाँबाट खोजी पुरा हुन्छ ईच्छा ।
भनी राख्न सक्ने सबैमा सदिच्छा ।।

सानो बालक जन्मिएँ उस घडी रोएर वित्थे दिन ।
आमाको दुधमा रमेर म बढें आए सुनौला छिन ।।
बामे सर्नपुगेँ जसै म करले माटो थियो मित्र त्यो ।
ताते गर्नसकेँ वितेछ समयै क्या खुशको चित्र थ्यो ।।

परेको छ पानी, परेको परेइ
कराउँछ खोला, सुनिदैन केही
झरेको छ पहिरो, झरेको झरेइ
हराउँछ मान्छे, बिलाउँछ त्यँही

आएथ्यो ठूलो भूकम्प यहाँ वहत्तर् सालमा ।
मानिस भागी छाडेर घर पुगेथे पालमा ।।
हल्लायो उस्ले दिएर झड्का उधुम के गरी ।
आउँथ्यो उही ती कम्प फेरी हल्लिन्थ्यो बेसरी ।।१।।

मानिस भन्थे संसार अब भासिन्छ यसैले ।
डराई बोल्थे नेपाल खाल्डो पुरिन्छ कसैले ।।
धर्हरा पल्ट्यो मन्दिर भत्क्यो सबको सत्यानास् ।
कसैका घर ढलेर भत्के नौ हज्जार् मान्छे नास् ।।२।।

मुलुक यो सबको कपना भयो
विगतको नमिठो सपना भयो
जनक गौतम बुद्ध सबै मरे
अजिब मानिस पो अगुवा भए ।

हाम्रो देश प्रसिद्ध युद्धहरुले हड्तालले बन्दले
अत्याचार र भ्रष्टचार विधिले अन्योलले द्वन्द्धले ।
भूकम्पीय प्रहारको विष विचै नाका थुनो जारले
साना देश दबाब भित्र रगडी हेप्तैछ संसारले ।।

म देशको सुवास ली, रमेर खेल्न रोज्दछु
म विश्वकै सुचीमहाँ, समान बन्न खोज्दछु
म दिन्न दुष्ट हातमा, असाध्य शान हेर्दछु
म चित्र हैन राज्यको, पुरा मुहार फेर्दछु ।।

आँखा स्वस्थ र स्वच्छ छन् तर यहाँ देख्नै नसक्ने भएँ,
हो यो सत्य भनेर तथ्य घटना लेख्नै नसक्ने भएँ ।
नाङ्गो देश छ लाज आज सजिलै ढाक्नै नसक्ने भएँ,
मीठो हैन सिधो पिठो पनि यहाँ चाख्नै नसक्ने भएँ ।।

केही काम लिई कतै पनि म ता धाउनै नसक्ने भएँ,
कुर्सी घुम्दछ आँ गरी फनफनी ख्वाउनै नसक्ने भएँ ।
अर्कालाई तिरेर अन्न घरमा हुल्नै नसक्ने भएँ,
गोजी शून्य छ साहुका नजिकमा डुल्नै नसक्ने भएँ ।।

राखी गर्भमहाँ धरेर महिना नौ सम्म सन्तानको
आफै कष्ट सहेर तिनले दिन्छिन् अरे जन्म यो
जन्मै हुन्छ जहाँ सताउँछ झनै रोएर कष्टै दिंदो
माया बालकमा गरेर ममता झल्काउँछिन् चाहिँदो ।।

कैले गर्छ दिसा पिसाव छिनमै फोहोर ती सोर्दछिन्
कैले च्याप्दछ ता विमारहरुले काखैमहाँ धर्दछिन्
धारा अमृतको सरी छ दुधको मुन्टो चुसाई तक
प्यारो काखमहाँ दिएर तकिया पाल्छिन् अरे वालक ।।

छिमेकी पीडाले अतिशय गलेका मनहरू
र नाकाबन्दीले प्रतिदिन ढलेका जनहरू
नढालोस् आस्थाको शिर सगरमाथा अझ पनि
तिमी देऊ न्यानो पलपल प्रभा हे शिखरिणी ।१।

सुनौलो आभाले झलमल उज्यालो कवि कुटी
तिमी नै हौ मेरो अमृतरस वा जीवनबुटी
तिमी ढुङ्गा-माटो गरिब अदनाकी धन तिमी
सदा देऊ बाटो प्रगतिपथको हे शिखरिणी ।२।

तुसाराले ढाक्यो जबजब खुसीको शिखरमा
झुलुक्‍कै आत्मामा तबतब उदायौ प्रियतमा
तिमी मेरी प्यारी सरस सविता हौ कि जननी
म लेखौँला तिम्रै गजल कविता हे शिखरिणी ।३।

रोशनी, बल्दछन् ,चाड यो उत्तम ।
मान्दछन् ,हिन्दुले, यो सदा मंगल ।।
लक्ष्मि भो, दाहिना, के अरू चाहियो ।
मूर्खमा, मानिने , जो प्रथा थालियो ।।

फूलको, वासमा, रंगियो मानिस ।
लठ्ठ भै, तालमा, देखियो त्यो खुश ।।
तासको, खालमा, कोहिको चाहना ।
पीङमा, रम्दिने, प्रेमिका वाहना ।।

छन्द कविता टिका मिलन
दियो सास्ती यस्ले सबजन त्यहीँ ताडित थिए ।
हुने छैनन् खुल्ला दिनदिन सधैं आकुल भए ।।
उठी हुन्थ्यो कैल्यै सुख ? न त बसी नै हुनगयो ।
कुजो भै बस्ता झैं हल न चलको आसन भयो ।। १।।

भयो बन्दा बन्दी सडक सब नौलो हुन गयो ।
न गुड्दैथे गाडी न त लहर मान्छे हुल अहो
कतै बोक्थे झण्डा अझ त कति डण्डा पनि थिए ।
अहो ! सल्क्यो आगो, सडक भर पुल्ठा कति बले ।। २।।

डाँगो स्याल कलास्छ दक्षिण दिशामा नित्य धोती कसी ।
त्यस्का झुन्ड कराउँछन् अथि सबै हाहा र हुहू गरी ।
अर्काको कुभलो सधैं गरिगरी डाँगो खुसी बन्दछ,
आफ्नै मित्र मराई त्यै रगतमा आफू सधैं रम्दछ ।।

अर्को पीर छ खेतमा पनि सधैं जालै गरी बस्दछ,
रातारात स्वयं लुकेर उसले आली उँभो कस्दछ ।
आफू मात्र गई भन्यो कि त त्यहाँ डाँका ठुला गर्दछ,
राखी पञ्च कुरा गर्यो यदि भने आफैं कता मर्दछ ।।

बहत्तर्को चर्कौ सबतिर भयो तीज अहिले ।
सधैं बन्दै बन्दा बहुत बनिए वाक्क पसले ।।
अमिल्दा राखी माग् अनुचित पथैमा हिडिरहे ।
कहाँ पूर्णै हुन्थे अरित तहका ती मत थिए ।।

कतै ढुंगा बर्षे स्वपथ हिडदा ती पथिकमा ।
गुडेका गाडी ती हुरुरुरु बलेका अधिकमा ।।
कतै जिम्दै आगो दनदन लगाए अधमले ।
सुतेका बच्चाको घरतक नछाडी सब जले ।।

हेर्दा उत्तरमा हिमाल जुन झैं टल्कन्छ आभा भरी ।
त्यस्का मुन्तिरमा पहाड चुचुरा खापी मिलाए सरी ।।
खुल्ला दख्खिन फाँटमा त हरियो सम्मै तराई भयो ।
आहा स्वर्गसरी त यो जगतको नेपाल प्यारो छ यो ।।

आयो कम्प ठुलो हरे थर हरी पारेर त्यो गै गयो
ज्यादै सुन्दर देश् निमेष भरमा देख्दै खरानी भयो ।
फट् आवाज गरेर गो पटपटी सिन्का टुटेका सरी
मान्छेका घर भत्कियो दशदिशा रुन्थे विलौना गरी ।।

कोही मानिस त्राहित्राहि डरले भाग्दा किचीई परे
क्वै आफ्नै परखालले र घरले ढल्दा थिचीई मरे ।
कस्तो रैछ त दुर्दशा शहरको गाऊँ पुरै शुन्य भो
थ्यो नेपाल हराभरा छिनमहाँ कस्तो मशान् तुल्य भो ।।

पूर्णिमा रातमा जूनको दुःख छ,
गीतसङ्गीतमा धूनको दुः छ ।
सून देशैभरी नूनको दःख छ,
मेषका गोठ छन् ऊनको दुःख छ ।

धान धेरै फल्यो खानको दुःख छ,
देश रित्याउँदै लानको दुःख छ ।
धेर मन्त्री बने चोरको दुःख छ,
प्राज्ञ थुन्ने ठुलो खोरको दुःख छ ।

आमाको ममता छ अम्रितसरी पाइन्छ के स्वर्गमा।
स्वर्गैमा पनि मिल्छ के सुखहरू जो मिल्छ मातृत्वमा।।
यस्तो लाग्छ अपार प्रेम दिलको गङ्गा बहाईकन।
गर्छिन् प्यार निमग्न तन्मय हुँदै सन्तानको पालन।।

लाग्दा भोक पियास भोजन मिठो ख्वाइन् बनाईकन।
भोकै अफु बसेर रातदिनमा राख्छिन् मनाईकन।।
गङ्गाको जल झैँ पवित्र मनको माया मिठो पावन।
पैसा फाल बिटो गनेर ममता को किन्न सक्ला भन?

खोक्रो देश भयो सके छ सयले, सांसद् बनी देशमा ।
यौटा केश रटानमा दिनदिनै, आर्थिक् गयो नष्टमा ।।
बन्ने छाँट नसंबिधान पनि भो, कैयौं भए बैठक ।
दोस्रो यो पनि संबिधन तुहिने, लक्षण् बनो सूचक ।।१।।

कुर्सी मात्र टुटे निकै सदनमा, माइक् फुटे केवल ।
बिर्से शर्त थियो गयो समय त्यो,भत्ता लिदैछन् दल ।।
सारा वाक्क भए गमे अब कुनै, वार्ता नसार्थक् हुने ।
हालत् भो बहुतै खरब सदनै, रोक्ने बिपक्षी बने ।।२।।

देश कसैको दास थियो
घोर निशाको त्रास थियो
दग्द बनी विद्रोह बल्यो
शासन कालो डङ्ङ ढल्यो

राजन भागे लोक रहे
रोग अनेकौं थोक गए
एकल शासन् साफ भयो
दानब चाला माफ भयो

बोल्दछ रचना आफैं, बोल्दैन कवि ड्यासमा
सन्दर्भ सूत्रको खाका, खोल्दैन इतिहासमा ।।
प्यासी पाठकले देख्छ, आफ्नै त्यो परिवेशमा
कविता उसकै हुन्छ, आत्माको दीव्य देशमा ।।१।।

कवि हुन् सबका साझा, काव्यको रस प्याउने
बाँचेर कविता भित्रै, देहसिन्धु हँसाउने ।।
खोलेर मनका ढोका, आँखाभित्र अटाउने
पखाली मनको मैलो, तत्व ज्ञान खटाउने ।।२।।

मेरो माथ झुकेर शुद्ध मनले यो पाउ तिम्रै चुमोस्
होस् दु:खै अझ धेर किन्तु मनमा श्रद्धा तिमीमै रहोस्
ईर्ष्या, लोभ नहोस कत्ति मनमा कुण्ठा कदाचित् नहोस्
मेरो यो तनका नशा, रगतमा नेपाल सग्लो बगोस् ।

हेर्छु उच्च हिमाल दङ्ग परदै हो शिर मेरो भनी
ति पाखा र पहाड छन् सुनसरी संसारम मै धनी
खोला वग्छ सुसेली हालि दिनहुँ बाँड्दै मिठो संगीत
हावा चल्दछ सर्सरी गगनमा बोकेर मिठो प्रीत ।। १ ।।

मेचिलाई विपद् पर्यो यदि भने कोशि सधैं साथ छ
सम्मै फाँट पहाड ज्यान बलियो हिमालको माथ छ
पग्लिएर सधैंभरी हिमगिरी अमृत झैं बग्छ जो
सट्टामा रसिलो छ पर्वत अझै कैल्यै सकिदैन त्यो ।। २ ।